《感遇·其一》张九龄

<c1>兰叶春葳蕤，桂华秋皎洁。  
欣欣此生意，自尔为佳节。  
谁知林栖者，闻风坐相悦。  
草木有本心，何求美人折？</c1>
___
《感遇·其二》张九龄

<c1>江南有丹桔，经冬犹绿林。  
岂伊地气暖，自有岁寒心。  
可以荐佳客，奈何阴重深。  
运命唯所遇，循环不可寻。  
徒言树桃李，此木岂无荫。</c1>
___
《下终南山过斛斯山人宿置酒》李白 

<c1>暮从碧山下，山月随人归。  
却顾所来径，苍苍横翠微。  
相携及田家，童稚开荆扉。  
绿竹入幽径，青萝拂行衣。  
欢言得所憩，美酒聊共挥。  
长歌吟松风，曲尽河星稀。  
我醉君复乐，陶然共忘机。</c1>
___
《月下独酌》李白 

<c1>花间一壶酒，独酌无相亲。  
举杯邀明月，对影成三人。  
月既不解饮，影徒随我身。  
暂伴月将影，行乐须及春。  
我歌月徘徊，我舞影零乱。  
醒时同交欢，醉后各分散。  
永结无情游，相期邈云汉。</c1>
___
《春思》李白 

<c1>燕草如碧丝，秦桑低绿枝。  
当君怀归日，是妾断肠时。  
春风不相识，何事入罗帏？</c1>
___
《望岳》杜甫 

<c1>岱宗夫如何，齐鲁青未了。  
造化钟神秀，阴阳割昏晓。  
荡胸生层云，决眦入归鸟。  
会当凌绝顶，一览众山小。</c1>
___
《赠卫八处士》杜甫

<c1>人生不相见，动如参与商。  
今夕复何夕，共此灯烛光。  
少壮能几时，鬓发各已苍。  
访旧半为鬼，惊呼热中肠。  
焉知二十载，重上君子堂。  
昔别君未婚，儿女忽成行。  
怡然敬父执，问我来何方。  
问答乃未已，驱儿罗酒浆。  
夜雨剪春韭，新炊间黄粱。  
主称会面难，一举累十觞。  
十觞亦不醉，感子故意长。  
明日隔山岳，世事两茫茫。</c1>
___
《佳人》杜甫 

<c1>绝代有佳人，幽居在空谷。  
自云良家女，零落依草木。  
关中昔丧乱，兄弟遭杀戮。  
官高何足论，不得收骨肉。  
世情恶衰歇，万事随转烛。  
夫婿轻薄儿，新人美如玉。  
合昏尚知时，鸳鸯不独宿。  
但见新人笑，那闻旧人哭。  
在山泉水清，出山泉水浊。  
侍婢卖珠回，牵萝补茅屋。  
摘花不插发，采柏动盈掬。  
天寒翠袖薄，日暮倚修竹。</c1>
___
《梦李白·其一》 杜甫 

<c1>死别已吞声，生别常恻恻。  
江南瘴疠地，逐客无消息。  
故人入我梦，明我常相忆。  
君今在罗网，何以有羽翼？  
恐非平生魂，路远不可测。  
魂来枫林青，魂返关塞黑。  
落月满屋梁，犹疑照颜色。  
水深波浪阔，无使蛟龙得。</c1>
___
《梦李白·其二》 杜甫 

<c1>浮云终日行，游子久不至。  
三夜频梦君，情亲见君意。  
告归常局促，苦道来不易。  
江湖多风波，舟楫恐失坠。  
出门搔白首，若负平生志。  
冠盖满京华，斯人独憔悴。  
孰云网恢恢，将老身反累。  
千秋万岁名，寂寞身后事。</c1>
___
《送綦毋潜落第还乡》王维 

<c1>圣代无隐者，英灵尽来归。  
遂令东山客，不得顾采薇。  
既至金门远，孰云吾道非。  
江淮度寒食，京洛缝春衣。  
置酒长安道，同心与我违。  
行当浮桂棹，未几拂荆扉。  
远树带行客，孤城当落晖。  
吾谋适不用，勿谓知音稀。</c1>
